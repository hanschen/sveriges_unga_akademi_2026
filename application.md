# Application

## Motivering

*Motivera kort varför du vill bli ledamot i Sveriges unga akademi. (1000 characters)*

Som forskare ser jag flera kritiska utmaningar i dagens samhälle: växande antiintellektualism,
klimatförändringar,
geopolitiska konflikter och den snabba utvecklingen av AI.
I en tid präglad av desinformation och polarisering är det viktigare än någonsin att samhällsutveckling och beslutsfattande grundas på vetenskaplig evidens.

Som ledamot i Sveriges unga akademi vill jag bygga broar mellan forskning och samhälle genom att främja kritiskt tänkande och göra vetenskap mer tillgänglig.
Jag vill inspirera unga till vetenskaplig nyfikenhet,
arbeta för transparenta och rättvisa karriärvägar inom akademin samt värna om den fria grundforskningen.

Min erfarenhet från akademiska miljöer i Sverige och USA,
tillsammans med insikter i det kinesiska systemet,
ger mig perspektiv på styrkor och utvecklingsmöjligheter inom svensk forskning.
SUA erbjuder en unik plattform för att engagera mig i dessa frågor tillsammans med andra ledamöter och arbeta för att stärka vetenskapens roll i samhället.


## Aktiviteter/Frågor - bidrag

*Ge exempel på aktiviteter och frågor där du tror att du kan bidra om du blir ledamot i Sveriges unga akademi. (1000 characters)*

1. Öppna dörrar för unga

Under ett inspirerande seminarium berättade Evin Cetin om hur en enda person öppnade dörren för henne att utbilda sig till jurist.
På samma sätt vill jag visa att vetenskap är för alla nyfikna - oavsett bakgrund - och bana väg för unga att ta steget in i forskningen.

2. Ökad transparens i det akademiska systemet

SUAs bok "A Beginner’s Guide to Swedish Academia" är ett viktigt initiativ för att hjälpa unga forskare navigera det akademiska systemet.
Jag vill vidareutveckla detta arbete,
exempelvis genom att göra sådan kunskap tillgänglig via fler kanaler.

3. AI i forskarsamhället

Den snabba utvecklingen av AI omformar forskningslandskapet.
Dessa verktyg erbjuder många positiva möjligheter,
men jag är orolig för att missbruk - såsom plagiat och automatiserade granskningsprocesser - kan underminera den vetenskapliga tilliten.
Jag vill bidra till att utveckla riktlinjer och praxis som både tar vara på AIs potential och värnar forskningens integritet.


## Aktiviteter/Frågor – driva

*Ge exempel på aktiviteter och frågor du skulle vilja driva om du blir ledamot i Sveriges unga akademi. (1000 characters)*

1. Förbättra etableringsmöjligheter för unga forskare

Strukturella hinder försvårar unga forskares etablering i Sverige.
Ett exempel är att vissa lärosäten tvekar att anställa forskare längre än 4 år (3+1) p.g.a. LAS,
vilket ofta krockar med kraven för många etableringsbidrag.
Jag vill arbeta både internt och i bredare akademiska sammanhang för att skapa tydligare,
hållbara och långsiktiga karriärvägar för unga forskare.

2. Attrahera och behålla toppforskare i Sverige

Ändringarna i utlänningslagen 2021 skapade stor osäkerhet för internationella doktorander när spelreglerna plötsligt ändrades mitt under deras utbildning.
Detta skadade både individer och Sveriges rykte som forskningsnation.
Regeringens utredning om förbättrade migrationsrättsliga regler är ett steg i rätt riktning,
men vi behöver skydd mot framtida regelchocker.
Jag vill arbeta för stabila och förutsägbara migrationsregler som stärker Sveriges position i det globala forskarsamhället och tryggar unga forskares framtid.


## Erfarenhet

*Beskriv 1-3 saker som du gjort i din akademiska karriär utöver forskningen som är relevant för Sveriges unga akademis verksamhet. (1000 characters)*

1.  Samverkan och kommunikation

Jag arbetar aktivt för att göra forskning tillgänglig för allmänheten,
t.ex. genom en distanskurs om klimatet för allmänheten,
medverkan i media (bl.a. i Sveriges Radio och populärvetenskapliga artiklar)
samt framträdanden i evenemang som Vetenskapsfestivalen och Stora Hållbarhetsdagen.

2. Skrivarklubb

Jag grundade och har i 1,5 år lett en skrivarklubb för unga forskare inom avdelningen.
Genom bokdiskussioner och peer-review utvecklar deltagarna sitt akademiska språk och förmågan att bygga tydliga och starka forskningsnarrativ,
vilket har höjt kvaliteten på deras manuskript.

3. Styrelsemedlem i MERGE

Som styrelseledamot i det strategiska forskningsområdet MERGE bidrar jag till strategiska beslut om forskningsinriktning,
resursfördelning och samarbeten inom klimat- och jordsystemmodellering.
Genom detta arbete har jag fått värdefull erfarenhet av att arbeta med tvärvetenskapliga frågor och stärka sambandet mellan olika aktörer inom svensk forskning.
